## Jesse, 25, Kuopio

Kiinnostuin vaikuttamisesta, kun olin taksiyrittäjä. Taksia ajaessa näkee koko yhteiskunnan läpileikkauksen herrasta narriin. Silloin havahduin siihen, miten huonosti monet asiat tässä maassa on. Kun olen tällainen tekijäihminen, niin halusin tehdä niille asioille jotakin.

Olin Perussuomalaisissa mukana jonkin aikaa. Kyllästyin siihen meininkiin, kun äärioikeistoon kuuluvaa ja uhkaavasti ja väkivaltaisesti käyttäytyvää jäsentä suojeltiin. Siinä porukassa oli myös paljon rasistista kielenkäyttöä ja yhden totuuden kulttuuria – eri mieltä ei saanut olla. Ajattelin, etten jaksa tällaista, minä lähden vihreisiin. Täällä ei ole tarvinnut sillä tavalla tapella kenenkään kanssa, vaikka kyllä jokaiseen porukkaan kaikenlaista mahtuu.

Joillekin tässä puolueessa miehet ovat myrkkyä. Perussuomalaisissa oli toisin päin: enemmistö on miehiä ja nimenomaan vanhoja miehiä. Joku tasapaino olisi vihreissä tervetullut tähän sukupuolikysymykseen. Vihreät arvot aika usein koskettavat naisia. Ruvetaan puhumaan myös asioista, jotka kiinnostavat keski-ikäistä miestä. Sellaisia asioita voisivat olla vaikka maaseudun asiat, koska täällä maalla asuu paljon miehiä. Tällä kannatusprosentilla olisi hyvä saada uutta kannattajakuntaa lisää.

Meillä on tärkeää asiaa. Sellaista, mitä monen olisi hyvä tajuta. Tässä ei voida elää niin kuin siat pellossa, vaan pitää ajatella välillä jotakin muuta kuin omaa napaa. Vihreiden linjoista jaan ajatukset erityisesti ilmastonmuutoksen torjunnasta, soteteemoista ja kannabiksen laillistamisesta. Tavoitteeni on olla jonain päivänä vihreä kansanedustaja, mutta tällä kannatuksella se tuntuu kaukaiselta tavoitteelta.

Nyt toimin rekkakuskina. Vihreissä pitäisi ymmärtää, että ammattiautoilua pitää oikeasti helpottaa ennen kuin kuljetusyrittäjät lyö hanskat tiskiin. Mikään tässä maassa ei toimi ja tavarat eivät liiku ilman rekkoja. Tavarat eivät ilmesty kauppojen hyllyille tyhjästä.

Tässä puolueessa monellakaan ei ole samoja kiinnostuksen kohteita minun kanssa. Joskus turhauttaa keskustella autoilusta sellaisten ihmisten kanssa, jotka eivät omista edes ajokorttia. Mutta ei tämä ole mikään hippien puolue, vaan ennemmin luontoihmisten puolue. Luonto on minullekin tärkeä, erityisesti lähivesistöistä olen huolissani.

_Haastattelun jälkeen Jesse erosi Vihreistä ja liittyi Vapauden Liittoon._
