## Börje, 59, Loviisa

90-luvulla yritimme perustaa Nuorsuomalaista Puoluetta. Meillä oli yhden kauden ajan kaksi kansanedustajaa. Siitä ei tullut mitään, mutta myöhemmin, kun lapset olivat isoja, lähdin jälleen mukaan politiikkaan. Vihreät oli minulle kalastuksen harrastajana ja luontoihmisenä luonteva valinta. Vihreiden ydinvoimakannan kanssa minulla on ollut hieman vaikeuksia, koska olen IT-alan ammattilaisena teknokraatti. Siinä kohtaa, kun vihreät lähti hallituksesta ydinvoiman takia, olin aika varma, että lähden puolueesta. Samassa tapahtui vielä soidensuojeluohjelman tuhoutuminen.

En ymmärrä, miksi meidän on niin vaikeaa löytää miehiä kannattajiksi. Joku ongelma meillä on, kun jotkut kokevat, että vihreät on akateemisten naisten kerho. Ei meidän metsästyksestä välttämättä tarvitse kauheasti puhua, mutta jos ollaan kaikkea lihaa vastaan koko ajan, niin se karkoittaa ne metsästäjät. Ja jos ollaan sitä mieltä, että kouluruoan pitäisi olla vegaanista, niin karkottaa se kalastajatkin. Tällaisten ryhmien karkottaminen tapahtuu puolivahingossa, kun ei suunnata viestiä oikeille ryhmille: karkotetaan maaseudun vihreät kertomalla, miten helsinkiläisten pitäisi elää.

En ole koskaan pitänyt siitä politiikasta, jota vihreät Helsingissä tekee: pyritään rakentamaan Helsingistä liikennesumppu, jonne kukaan ei halua tulla. Siinä on sellainen vahva Helsingin pilaamisen meininki. En olisi Malmin lentokenttääkään tuhonnut, ei ollut mitään järkeä alkaa rakentamaan sille suolle. Jos ei puhuta Helsingin kaupunkisuunnittelusta, niin voin allekirjoittaa Osmo Soininvaaran ajatukset. Hänellä on se matemaattinen ja looginen ajattelu aina takana, kuten itsellänikin.

Vihreät on saanut aikaan hyviä asioita, mutta me ei osata kertoa niistä asioista oikein. On järjetöntä puhua feminismistä, kun tasa-arvokin olisi käytettävissä. Kaikille kelpaisi tasa-arvo, mutta feminismi ei kelpaa miehille. Minun ikäiseni mies muistaa hyvin feminismin tulon, ja kuinka miesvihamielinen aate se oli. Sitä sanaa ei pysty uudelleenarvottamaan.

Me tarvitsisimme erilaisia puhuvia päitä ja sellaista viestintää, joka on aidosti asiantuntevaa, mutta helpommin lähestyttävää. Näin saisimme laajemmat porukat mukaan meidän tekemiseemme. Ehdottomien kantojen esiintuominen aggressiivisesti ei kannata. Ympäristöasiat on se, mikä on vihreiden olemassaolon oikeutus, ja niiden pitäisi näkyä vahvemmin.
