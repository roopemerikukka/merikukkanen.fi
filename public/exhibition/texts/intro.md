# Pappi, hippi ja insinööri – Vihreitä miehiä

Onko vihreissä tilaa miehille? Kiinnostaako vihreiden sanoma lainkaan miehiä? Pitääkö puhua metsästyksestä, jotta myös miehet innostuisivat äänestämään vihreitä? Onko vihreät vieraantunut miesten todellisuudesta? Vai voiko olla niin, että vihreiden sanoma ei olekaan muuttunut vuosien varrella, vaan yhteiskunta ympärillä on ja miehet sen mukana?

Näitä ja monia muita kysymyksiä mietin kuntavaalien 2021 jälkeen, kun keskustelu mieskysymyksen ympärillä heräsi jälleen. Keskustelussa minua vaivasi se, että sitä kävivät lähinnä politiikan toimittajat ja muiden puolueiden edustajat. Vihreiden miesten ääntä siinä ei juuri kuultu.

Mietin mitä itse voisin tehdä vihreissä säännöllisesti käytävän mieskeskustelun ratkaisemiseksi. Kiinnostuin aiheesta, koska jaan elämäni vihreän miehen kanssa, mutta en nähnyt hänessä sitä kipuilua, mitä lehdistä luin. Tahdoin tarttua teemaan rakentavalla tavalla tarjoten vihreän liikkeen väelle erilaisia näkökulmia vihreyteen.

Lähdin toteuttamaan valokuvateosta haastatellen vihreitä miehiä ympäri Suomen. Se, että mukaan haki yli 60 vihreää miestä, kertoi minulle siitä, että keskustelulle vihreistä ja miehistä on tilausta. Minua kiinnostaa heidän tarinansa sekä se, mikä heille on vihreässä aatteessa ja liikkeessä tärkeää, ja mikä on saanut heidät mukaan vihreisiin.

Millainen on vihreä mies? Yhtä vastausta siihen ei ole. Vihreitä miehiä -valokuvateos on joukon vihreitä miehiä puheenvuoro tässä keskustelussa.

_Teoksen koonnut Salla Merikukka (s. 1988, Halikko) on helsinkiläistynyt potrettivalokuvaaja ja viestinnän ammattilainen. Teollisen muotoilijan koulutuksen lisäksi hän on valmistunut valokuvaajan ammattitutkintoon (VAT) Stadin AO:sta 2017 ja erikoistunut valokuvauksessa poliittisiin miljööpotretteihin. Merikukka on toiminut vihreän liikkeen parissa niin luottamus- kuin työtehtävissä vuodesta 2014. Urbaanin Kalasataman tornitalojen sykkeessä asuvan Merikukan juuret ovat isänsä kautta syvällä varsinaissuomalaisen maaseudun mullassa ja äitinsä puolelta satakuntalaisissa metsissä._

&nbsp;

_Kiitokset:_

- _Vihreä Sivistysliitto ja pääsihteeri Katja Alvoittu_
- _Vihreä liitto_

<span>

- _Pirkanmaan pelastuslaitos_
- _Pohjois-Savon pelastuslaitos_
- _Seinäjoen lukio_
- _Tekniikan museo_
- _Turun Seudun Tanssioppilaitos_
- _Oulun seurakuntayhtymä_
- _Kaikki teokseen haastatellut ajastanne ja ajatuksistanne_

_Teos on toteutettu Vihreän Sivistysliiton tuella._
